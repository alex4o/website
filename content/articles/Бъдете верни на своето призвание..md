В 9 ч. и 35 мин. се откри занятието с изпяване­то от всички "Возкресение Твое, Xристе Спасе", произнасяне молитвата "Отче наш" и "Добрата молитва" и изпяването на "Великото славословие". След това Учителя произнесе:

Бъдете верни на своето призвание. Отец Мой ще преобърне всичко за ваше добро. Имайте пълна и съвършена вяра в Отца. Отец на Виделината, от Когото произтичат всички блага на Земята, Който ви е пратил на Земята да се учите в послушание, желае да растете в Неговата Истина. Тази Истина ще ви направи свободни. В Тази истина Аз пребъд­вам; така и вие пребъдвайте, както и Аз. Помнете: скърбите - това са Божията повдигающа се ръка за вас; мъчнотиите - това са Божиите благословения, които ви се пращат. Отец Мой ви люби, бъдете и вие подобни Нему. Той е благ и дълготърпелив към всички. Старайте се и вие да следвате Неговите пътеки. Любовта - това е Животът; тя е вътреш­ната връзка на Небето, която ражда здраве, щастие и блаженство. Волята на Отца е вие да бъдете здрави духом, да бъдете щастливи по сърце, за да придобие­те блаженството на Живота. Вашите тела, това са храмове на Бога; вашите души, това са камъните, които образуват Небето; вашите духове, това са Бо­жествените лъчи, които се пращат за изкупление и благото на света. Бъдете прилежни и трудолюбиви в живота си. Прилежание и трудолюбие са потребни на Земята. Те са неприятни, но плодовете им са слад­ки. Имайте мир в душата си; не мира на света, но Бо­жествения Мир. Пътят, по който вървите, е тесен и труден за възкачване, но само в него се намират всич­ките блага, които Господ е вложил.

Помнете: не сте свои си. Вие сте раби на Бога живаго и ако пребъдете в Неговата Воля, Аз ще пре­бъда във вас и ще явя Себе Си вам. Само тогава ще Ме познаете, както Аз ви познавам. Сега още има голяма тъмнота във вашите умове, но Духът, Който Аз ще ви изпратя от Отца да пребъдва във вас. Той ще направи всичко светло и ще ви покаже пътя на бъдещето. Помнете думите, които са казани: "Без вяра не може да се угоди на Бога". Не давайте ухо на шепненето на лукавия, защото в тия шепнения се крие отровата на злото. Бъдете смели и решителни, защото Аз Съм с вас. Светът може да се вълнува, бурите на живота може да ви обезпокояват и да ви се струва, като че ли корабът, на който пътувате ще погине. Помнете: този кораб не потъва. В света може да станат много промени, много изменения, но Отец, Който ръководи, остава всякога един и същ. Мир на вашите души. Аз ще ви дам този Мир, който светът не може да ви даде. Когато завършите ваше­то поприще на Земята, Отец Сам ще обърше всяка сълза от очите ви и ще ви даде всяка радост и веселие.

Молете се да възтържествува Божията Добро­детел; да възтържествува Божията Правда; да въз­тържествува Божията Любов и да се прояви; да въз­тържествува Божията Мъдрост и да се прослави Господ в Своите дела; да възтържествува Божията Истина и чрез нея Господ да озари света; да възтър­жествува Божият Живот и чрез него да ви се дадат всичките блага; да възтържествува Духът на Отца Моего и Отца вашего, на Бога Моего и Бога вашего — да се възцари Той и да бъде все и вся.

Чеда, имайте любов помежду си. Любовта дълготърпи, тя е всякога благосклонна, никого не мисли зло, на всички се радва, всички повдига, всички уте­шава, всички спасява и всичко превожда в дома на Отца. Слушайте този глас на Любовта! Оставете се да ви ръководи през всичкия ви живот! Само тя е в сила да премахне неугасяемото зло, което разрушава човешкия живот. Не се поддавайте на тази съблазън; не се трудете да обърнете камъните в хляб; не искай­те от Господ това, което е противно на Неговото естество; не Го изкушавайте в безразсъдности!

Макар да ви дават целия свят, отхвърлете го, защото благото на живота е само Господ. И когато Той пребъдва във вас, вие ще бъдете силни да струва­те това, което е добро и угодно Нему. И Сам Господ ще ви пази от всяка напаст, от всяко лукаво помишление и ще ви даде знание и мъдрост чрез Духа Си да побеждавате. Дерзайте! Аз победих света. На Мене е дадена всяка власт на Небето и Земята. Ще се изпълни не волята на света и волята на лукавите, но Моята воля и Волята на Отца Моего.

Из протокола от годишната среща на Веригата, 11 август, сряда, 1911 г, Велико Търново.